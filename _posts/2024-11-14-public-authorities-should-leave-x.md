---
layout: post
title: Opinion. Public authorities should leave X (SK)
categories: opinion fediverse 
---
*My opinion piece “[Public authorities should leave X](https://suomenkuvalehti.fi/mielipide/julkishallinto-pois-pikaviestipalvelu-xsta-kirjoittaa-samuli-reijula/)” published in Suomen Kuvalehti.* 
<!--more-->

"
## Julkishallinto pois pikaviestipalvelu X:stä

Miljardööri Elon Musk päättää X-pikaviestipalvelun tiedonvälitysperiaatteista. Valitsemalla X:n tiedotuskanavakseen julkishallinnon toimijat osoittavat hyväksyvänsä Muskin näkemyksen tiedonvälityksestä.

2010-luvulla sosiaalisen median pikaviestipalvelut avasivat uuden suoran kanavan politiikan, tutkijoiden, eri alojen asiantuntijoiden ja kansalaisten välille. Varjopuolistaan huolimatta sosiaalinen media on edelleen tärkeä suoran ja demokraattisen vuorovaikutuksen ja oppimisen väline. X on käyttäjämäärältään suurin pikaviestipalvelu. Musk osti Twitterin lokakuussa 2022 ja on sen jälkeen voimakkaasti muokannut alustan toimintaperiaatteita.

Julkishallinnon toimijoiden on aika poistua X:stä. Monissa tapauk­sissa palvelua tarjoavan yrityksen omistajan poliittiset näkemykset eivät ole ongelma sen käyttäjien kannalta, mutta X:n tapauksessa näyttää siltä, että Muskin poliittiset näkemykset vaikuttavat siihen, millaista sisältöä alustan algoritmi nostaa esiin. X ei ole neutraali viestintäkanava. Tästä seuraa että julkishallinnon X:n käyttö on poliittinen teko, eikä välttämättä linjassa arvojemme kanssa.

X:lle on olemassa hyviä vaihtoehtoja. Toisiinsa linkittyneet niin kutsutun fediversumin protokollat ja palvelut (muun muassa Mastodon, Bluesky ja jossain määrin Metan Threads) tarjoavat vapaan maailman vaihtoehdon, jossa käyttäjä voi omistaa omat sisältönsä eikä ole yhdenkään tietyn palveluntarjoajan armoilla. Fediversumin hajautettu rakenne tarjoaa julkishallinnon viestintään erinomaisen alustan. 

"